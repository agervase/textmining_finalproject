Secondo alcuni studi esistono persone in grado di prevedere le azioni future di un individuo; questo si traduce nel saper leggere la mente degli altri. Dati statistici dimostrano che la percentuale di soggetti in grado di fare qualcosa di simile sia inferiore all’1%. Si tratta, insomma, di una notevole minoranza.

Ecco, io mi chiamo Elise e ne faccio parte. Sono una ragazza che non ha nulla da invidiare alle altre. Mi piace frequentare l’università e seguire i corsi assieme ai miei colleghi, nonostante le loro menti siano molto chiassose. Mentre il professore spiega, sento parlare anche di calcio, di cartoni animati, di belle ragazze, di uomini molto dotati; oppure sento quanto sia ansioso per il prossimo esame il mio vicino di banco, o quanto sia eccitata per l’esito di una prova la studentessa seduta davanti a me. In mezzo a tutto questo caos, non è per niente semplice prendere degli appunti comprensibili e lineari. Tuttavia, in quanto minoranza, ho deciso di tenere nascosta la mia capacità. Inoltre, m’impegno molto per non origliare quello che non viene detto. Grazie al cielo c’è la “noia”: i discorsi che sfuggono alle menti delle persone sono tutti estremamente uguali o conducono esattamente alle stesse conclusioni. Ecco perché non voglio ascoltare.

Se la mia dote venisse scoperta, poi, dovrei lottare contro chi cerca di corrompermi, dalla ragazza innocente che vuole sapere se ha speranze con il tipo che le piace, alle associazioni mafiose, che… si sa. Una vita scomoda. Ho bisogno ancora di molto tempo per me stessa e per prendermi cura del mio futuro.

Sono in fila dal medico. Ho preso recentemente un brutto raffreddore dopo essere stata in gita sulle rive di un fiume, nonostante piovesse di sbieco a causa di un vento sgradevole. In sala di attesa siamo solo in due. L’altra persona è anziana e indossa occhiali da sole, a dicembre. Forse è cieco. I pochi capelli che gli sono rimasti sono pettinati all’indietro. È un po’ gobbo, è entrato reggendosi in piedi con un bastone la cui sommità è ricurva come il manico un ombrello.

Siamo in due, regna il silenzio. Seduto su d’una sedia, l’anziano dondola. Il movimento è sempre lo stesso: si porta verso lo schienale, lo tocca e ritorna in avanti. Quando arriva a ledere lievemente l’equilibrio del bastone, torna indietro. Non so cosa fare. Sento un brusio di sottofondo e so già che si tratta dei pensieri del vecchio. Non avendo altre distrazioni, ci casco e inizio a intercettare quello che non dice.

Pensa ad un ministro. C’è stato l’ennesimo scandalo della nostra classe politica che, invece di combatterla, convive con la mafia. Sospiro. Sta pensando a quanto sia ridicolo un ministro nel farsi immortalare a fianco a sconosciuti e di quanto sia divertente che, tra questi, c’era anche un noto criminale condannato. La controparte lo attacca invitandolo a dimettersi. Lui si giustifica dicendo che non vuole chiedere il certificato penale a tutte le persone che gli chiedono di fare una foto insieme. Scuoto la testa. Sta pensando che ai suoi tempi queste cose non succedevano perché non c’erano i computer, non c’erano i social network: c’era solo la televisione, e ogni sera non mancava l’appuntamento con la sua famiglia davanti il loro programma preferito. E, alle loro spalle, il fuoco del camino scoppiettava e riscaldava l’ambiente. Vedo una lacrima scivolare da sotto una lente. Abbozza un sorriso.

“So che stai ascoltando.” Dice.

Tutti i pensieri intanto stanno mutando, si mischiano tra loro, formando un vortice di colori. Diventa tutto nero. Si disintegrano tutte le sfumature delle emozioni che prova. Il viso del ministro a cui pensava pochi attimi prima non è più nitido.

“So che stai ascoltando.” Ripete.

Sobbalzo. Sta chiaramente parlando di me. Devo andare via, ma non posso. Sarebbe come ammettere la sconfitta, e quell’uomo scoprirebbe che sono una sensitiva. Non può accadere.

“So che stai ascoltando.” Dice, ancora.

Mi schiarisco la voce. Guardo fuori dalla finestra. La neve che si era depositata sui rami degli alberi la notte prima si scioglie a fatica sconfitta dai raggi di un sole nuovo e incerto.

“Scusi, di che sta parlando?” Mi faccio coraggio e chiedo fingendo di essere innocente.

“So che stai ascoltando.” Continua a ripetere.

Delle gocce iniziano a scivolare dalla mia fronte. Sto sudando freddo. Quell’uomo ha capito. Non c’è altra spiegazione. O sta solo dicendo frasi a caso? Magari soffre di demenza senile.

“Ascoltare cosa?” Insisto.

“So che stai ascoltando.” Il vecchio non demorde. Devo andare via. è davvero troppo pericoloso restare qui. E il raffreddore? Passerà, come sono passati tanti altri mali. Non posso permettere a nessuno di scoprire e svelare il mio segreto in giro. E se fosse troppo tardi? No, non può esserlo. In fondo non sa chi sono.

Mi alzo.

“So che stai ascoltando.”

Senza salutare, abbandono sulla sedia che occupavo il pezzo di carta con su scritto il numero diciannove. Questi numeri servono a regolare la fila dal medico e vanno presi anche quando c’è poca gente, un po’ come dal macellaio. Me ne vado, lasciandomi quell’incubo alle spalle.

La temperatura è molto bassa, il freddo mi investe il viso, sento il sudore raggelarsi. Sto andando a casa.

Quando oltrepasso la soglia dell’ingresso, una nuova ondata di calore mi travolge. Forse sono tutti questi sbalzi termici che mi fanno gocciolare perennemente il naso. Ma quando arriva l’estate?

“Ehi, Elise! Che ti ha detto il dottore?” Mi chiede mamma appena mi sente rientrare.

“Non ci sono andata.” Rispondo. Di nuovo il panico. Ho paura che anche lei possa capire. Mi avvio per le scale. Voglio chiudermi in camera mia il prima possibile.

“E perché?” Chiede lei. Mi sembra molto seccata.

“Sono andata, ma prima di me c’era un signore molto strano e non me la sono sentita di restare da sola in fila con lui.” Spiego. Cerco di mantenermi sul vago. Non posso certo riportare l’inquietante conversazione avuta con lui. “Non mi sembrava molto in salute.” Aggiungo. In effetti mi aveva ricordato quei film in cui le persone rivedevano la propria vita in flashback, e quando questa cosa accadeva, succedeva sempre qualcosa di brutto.

“La prossima volta ci vengo anche io, così non scappi da nessuna parte.”

Entro in camera e chiudo la porta. Ora non devo dare più spiegazioni a nessuno. Domani andrò all’università e tutto tornerà come prima, sia per me sia per il vecchietto.

è mattina. Seguo tutti i miei rituali: vado prima a lavarmi in bagno e poi mi sposto in cucina dove bevo un caffè. A colazione non mangio niente. Ogni volta che ingerisco qualcosa appena sveglia mi sento male. Esco per andare a prendere l’autobus. Cerco di arrivare il prima possibile alla fermata di fronte il supermercato. Lì ci sono già due persone. Una signora sta abbracciando quella che sembra essere la figlia. Quest’ultima piange. Tra un singhiozzo e l’altro, mi arriva alla mente quello che non dice. Anche lei parla di tempi passati, di quel programma che la sera riuniva tutta la sua famiglia davanti la tv, del camino che illuminava tutta la stanza e proiettava buffe ombre sulle pareti.

“Papà… Papà non c’è più…” Distinguo queste parole tra le lacrime e le parole ovattate dalla stoffa del cappotto della signora.

“Ascoltava i nostri silenzi, continuerà a farlo anche da lassù…” Dice la signora, cercando di consolare la donna. L’abbraccia forte.

Stringo i denti. Quell’uomo da cui sono fuggita non era nessuno che potesse farmi del male. I suoi occhi non vedevano, ma la sua mente sì. Aveva visto me.